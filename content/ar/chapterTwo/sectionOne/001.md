<p style="direction: rtl" class="mt-5">
  <span class="font-bold">عبير:</span>
  <br />ماما خبريني بالضبط شو صار مع عايشة.
</p>
<p style="direction: rtl" class="mt-5">
  <span class="font-bold">ماما (تصمت قليلاً):</span>
  <br />شو فيّقك عليها؟
</p>
<p style="direction: rtl" class="mt-5">
  ع: تذكرتها من يومين. ليه كان عندكم عاملة أفريقية؟
  <br />م: كان فيه قبل عايشة واحدة من نيجيريا بعتلنا ياها خيّك . هيديك كانت
  الأولى، بعدين تركت. كان بدها ترجع ع بلدها.
</p>

<p style="direction: rtl" class="mt-5">
  ع: أيّ سنة هالحكي؟
  <br />م: بتصوّر بالثمانينات.
</p>
<p style="direction: rtl" class="mt-5">
  ع: ليه ما جبتوا حدا من هون؟
  <br />م: ما توفّقنا. سنة ١٩٧٧ لمّا رجعنا على طول ع لبنان، جبت تنتين مصاروة (من
  مصر). كان فيه مكاتب، وكانوا المصاروة كتير يجو يشتغلو هون. خلّصوا البنتين
  المصاروة مدتهن عنا وراحو. ما كنا نلاقي لبنانيات، وبوقتها ما كانوا في
  سيريلانكيات بعد، فجبنا النيجيرية. من بعدها بيّك الله يرحمو قال لقرابتنا
  يبعتلنا واحدة من سييراليون. قام بسلامتو بعت واحدة بالكاد عمرها ١٢-١٣ سنة.. أقل
  كمان.
</p>

<p style="direction: rtl" class="mt-5">
  ع: أيّ سنة؟
  <br />م: كمان بالتمانينات. عمتك ماتت سنة ١٩٨٨، كانت عايشة بعدها موجودة. بتصور
  إجت سنة ١٩٨٧. كل ما اتذكرها لهالمخلوقة ببكي عشانها بكي الدنيا. بكيت عشان عايشة
  كتير.
</p>

<p style="direction: rtl" class="mt-5">
  ع: قديه وقت بقيت عنا قبل ما تموت؟
  <br />م: شي سنتين.
</p>

<p style="direction: rtl" class="mt-5">
  ع: وليه كان عنا خيّي بالبيت ليلة إللي ماتت؟ لأنو أنا بتذكر فقت من النوم وشفتو
  حاملها لينزّلها ع المستشفى.
  <br />
  <br />م: خيّك كان جايي مشوار من نيجيريا. ونهارها كان واصل ابن أختي حسن من
  أبيدجان (ساحل العاج)، والطيارة كانت توصل الصبح بكير، شي ٥ أو ٦ الصبح. قلت له:
  «بتروح معي على المطار بكرا نجيب حسن؟». قلي: «إيه». قبلها بيوم، كانت أم سليم
  عنا وكنا شاويين لحمة، العصريات بهالوقت هيكي. أم سليم قاعدة على الكنباية يلي
  بوجّ المطبخ وأنا قاعدة حدّها، شفت عايشة حاملة كانون الفحم والكانون بعده مهبرج
  نار. قلت لها: «لوين ماخدتيه هيدا؟»، قالت: «بدي فوت دفّي الأوضة». قلت لها:
  «طلعيه لبرا أوام! ناوية تفحمي وتموتي؟!». كان بعده فحم وكاز. طلّعتو لبرا. تاني
  يوم، الساعة ٤ أو ٥ المسا،رحنا نطل على عمتك لأنها مريضة. قمت لبست وأخدناكي
  معانا. قلت لعايشة: مشّي معنا. راحت معنا عند عمتك. رجعنا صوب الساعة ستة. عملِت
  النار وشوينا لحمة وتعشينا وخلصنا. وقعدنا هيك الدنيا شتوية. بيّك فات نام، وخيك
  قال: «أنا فايت نام». بقيت أنا وياها قاعدين، وكانت مقطوعة الكهربا، وما كان
  وقتها فيه موتيرات واشتراكات. صوب الساعة ١٠، أنا كمان فتت نمت، وهي ع أساس نامت.
  <br />
  <br />يبدو كانت مرجّعة الكانون لأوضتها. وكاين شباك الأوضة يلي بيفتح على برندة
  المطبخ مكسور شوي، فكانت مسكّرته بشقفة حتى ما يفوت منه هوا لعندها. والباب هيدا
  باب المطبخ، فيه كوتشوك مثل باب السيارة. لما تطبقيه، بيكتم منيح يعني.
  <br />
  <br />فاتت هي على تختها، بس يبدو كان الأوكسيجين مقطوع من الأوضة. وهي الأوضة
  صغيرة.
  <br />
  <br />الصبح، فقنا وحملنا حالنا ورحنا ع المطار نجيب حسن. كانت الساعة حوالى ستة
  ونص الصبح يمكن. بالمطار قالوا الطيّارة مأخّرة للساعة ٨، قلنا: «خلينا نرجع ع
  البيت عشان ما نضلنا ناطرين بهالبرد . رجعنا، وعملت فنجان قهوة. كانت صارت شي
  الساعة ٧. قلت أنا خلّيني فيّقها قبل ما نرجع نروح على المطار. دقّيت عليها ما
  ردت. دقّيت دقّيت.. وفتحت باب الأوضة. هزّيتها لقيتها متل الخشبة. ركضت وفيّقت
  بيّك. حملها خيّك ونزّلناها على الطوارئ. قلّنا الحكيم إنها ميتة من عشر ساعات،
  يعني من أول ما حطّت راسها ونامت.
</p>

<p style="direction: rtl" class="mt-5">
  ع: كيف خبّرتوا أهلها؟
  <br />م: فيه واحدة إسمها أمينة هيي يلي بتعرف عيلتها لعايشة ودلتنا عليها. يخفي
  خلقتها أمينة. بنت بهالعمر.. نحنا تفاجأنا لما جابوها لعايشة هلقد صغيرة. أمينة
  بلّغت أهلها إنها ماتت. هون، نحنا خبّرنا المخفر وإجو الدرك وشافو الأوضة.
  مسؤولية، بنت تحت السن.. وبوقتها، عن طريق صديقتنا أم علي، دفعنا مبلغ لأهلها،
  وللبوليس شرحنا شو صار، شرحنا إنو ما قصدنا نئذيها.
</p>

<p style="direction: rtl" class="mt-5">
  ع: وين دفنتوها؟
  <br />م: بمقبرة الضيعة. مطرح ما دفنّا بيّك بعدها بسنة أو سنتين.
</p>
